[
  { "id": 1, "text": "بِشْنو این نِی چون شِکایَت می‌کُند\nاز جُدایی‌ها حِکایَت می‌کُند" },
  { "id": 2, "text": "کَزْ نِیِسْتان تا مرا بُبْریده‌اَند\nدر نَفیرَم مرد و زن نالیده‌اَند" },
  { "id": 3, "text": "سینه خواهم شَرحه شَرحه از فِراق\nتا بِگویَم شَرحِ دَردِ اِشْتیاق" },
  { "id": 4, "text": "هر کسی کو دور مانْد از اصلِ خویش\nباز جویَد روزگارِ وَصلِ خویش" },
  { "id": 5, "text": "من به هر جَمعیَّتی نالان شُدم\nجُفْتِ بَدحالان و خوش‌حالان شُدم" },
  { "id": 6, "text": "هرکسی از ظَنِّ خود شُد یارِ من\nاز دَرونِ من نَجُست اسرارِ من" },
  { "id": 7, "text": "سِرِّ من از نالهٔ من دور نیست\nلیکْ چَشم و گوش را آن نور نیست" },
  { "id": 8, "text": "تَنْ زِ جان و جانْ زِ تَن مَسْتور نیست\nلیکْ کَس را دیدِ جانْ دَسْتور نیست" },
  { "id": 9, "text": "آتشست این بانگِ نای و نیست باد\nهرکه این آتش ندارد، نیست باد" },
  { "id": 10, "text": "آتشِ عشقست کَنْدَر نِی فُتاد\nجوشِشِ عشقست کَنْدَر مِیْ فُتاد" },
  { "id": 11, "text": "نِیْ حَریفِ هرکه از یاری بُرید\nپَرده‌هایَشْ پَرده‌هایِ ما دَرید" },
  { "id": 12, "text": "هَمچو نِیْ زَهریّ و تَریاقی کِه دید؟\nهَمچو نِیْ دَمْساز و مُشتاقی کِه دید؟" },
  { "id": 13, "text": "نِیْ حَدیثِ راهِ پُر خون می‌کُند\nقِصّه‌هایِ عشقِ مَجنون می‌کُند" },
  { "id": 14, "text": "مَحرَمِ این هوشْ جُز بی‌هوش نیست\nمَر زبان را مُشتری جُز گوش نیست" },
  { "id": 15, "text": "در غَمِ ما روزها بیگاه شُد\nروزها با سوزها هَمراه شُد" },
  { "id": 16, "text": "روزها گَر رفت، گو رو، باک نیست\nتو بِمان ای آنکه چون تو پاک نیست" },
  { "id": 17, "text": "هرکه جُز ماهی، زِ آبَش سیر شُد\nهرکِه بی‌روزی‌ست، روزَش دیر شُد" },
  { "id": 18, "text": "دَرنیابَد حالِ پُخته هیچ خام\nپَس سُخَن کوتاه باید، وَالسَّلام" },
  { "id": 19, "text": "بَندْ بُگْسِل، باش آزاد ای پسر\nچند باشی بَندِ سیم و بَندِ زَر؟" },
  { "id": 20, "text": "گَر بِریزی بَحْر را در کوزه‌ای\nچند گُنجَد؟ قِسْمَتِ یک روزه‌یی" },
  { "id": 21, "text": "کوزهٔ چَشمِ حَریصانْ پُر نَشُد\nتا صَدَف قانِع نَشُد، پُر دُر نَشُد" },
  { "id": 22, "text": "هرکه را جامه زِ عشقی چاک شُد\nاو زِ حِرص و عَیْب، کُلّی پاک شُد" },
  { "id": 23, "text": "شاد باش ای عشقِ خوش‌سودایِ ما\nای طَبیبِ جُمله عِلَّت‌هایِ ما" },
  { "id": 24, "text": "ای دَوایِ نَخوَت و ناموسِ ما\nای تو افلاطون و جالینوسِ ما" },
  { "id": 25, "text": "جسمِ خاک از عشقْ بر اَفْلاک شُد\nکوه در رَقص آمد و چالاک شُد" },
  { "id": 26, "text": "عشقْ جانِ طور آمد عاشقا\nطورْ مَست و خَرَّ موسی صاعِقا" },
  { "id": 27, "text": "با لبِ دَمْسازِ خود گَر جُفتَمی\nهَمچو نِی من گُفتنی‌ها گُفتَمی" },
  { "id": 28, "text": "هرکه او از هم‌زبانی شُد جُدا\nبی‌زبان شُد، گَرچه دارد صَد نَوا" },
  { "id": 29, "text": "چون‌که گُل رفت و گُلِستان دَرگُذشت\nنَشْنَوی زان‌پَسْ زِ بُلبُل سَرگُذشت" },
  { "id": 30, "text": "جُمله معشوق است و عاشقْ پَرده‌ای\nزنده معشوقست و عاشقْ مُرده‌یی" },
  { "id": 31, "text": "چون نباشد عشق را پَروایِ او\nاو چو مُرغی مانْد بی‌پَر، وایِ او" },
  { "id": 32, "text": "من چگونه هوش دارم پیش و پَس\nچون نباشد نورِ یارَم پیش و پَس؟" },
  { "id": 33, "text": "عشقْ خواهد کین سُخَن بیرون بُوَد\nآیِنه غَمّاز نَبْوَد چون بُوَد؟" },
  { "id": 34, "text": "آیِنَه‌ت دانی چرا غَمّاز نیست؟\nزانکه زَنْگار از رُخَش مُمتاز نیست" }
]
