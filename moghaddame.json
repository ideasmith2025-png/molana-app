{
  "type": "moghaddame",
  "title": "مقدمه",
  "pages": [
    {
      "page": 1,
      "text": "به نام خداوند بخشاینده مهربان. این است کتاب مثنوی و آن کتابی است دربرگیرنده اصولِ اصل‌های دین در کشف اسرار وصول به حق و یقین؛ و این کتاب فقه اکبر و آیین نکو و روشن و دلیل آشکار و متقن خداوند است. مَثَلِ نور آن همچون چراغدانی است که در آن چراغی تابان است و پرتو می‌افشاند، درخشان‌تر از روشنی بامدادان."
    },
    {
      "page": 2,
      "text": "این کتاب باغ دل‌هاست، انبوه از درختان و آکنده از چشمه‌ساران حکمت و معرفت، و از جمله آنها چشمه‌ای است که پیروان این راه آن را سلسبیل نامیده‌اند؛ و در نزد اصحاب مرتبت و ارباب کرامت بهترین جایگاه و نکوترین رامشگاه است."
    },
    {
      "page": 3,
      "text": "نیکان از آن می‌خورند و می‌نوشند و رهاشدگان از بند هوی نیز از آن شادمان‌اند. این کتاب بر سان رود پرآب نیل در سرزمین مصر است؛ شرابی است برای آنان که بر حکم حق گردن نهاده و صبر پیشه کنند، و حسرتی است بر فرعونیان و کافران."
    },
    {
      "page": 4,
      "text": "این کتاب شفای بیماری‌های روحی، زداینده اندوه‌ها، گشاینده رازها و آشکارکننده حقایق قرآنی است و اخلاق را از هر زشتی و پلیدی می‌پیراید. خداوند این کتاب را از هر آسیب و گزند نگاه دارد که او بهترین نگهبان است."
    },
    {
      "page": 5,
      "text": "این بندۀ ناتوان، محمد پسر محمد پسر حسین بلخی، این مثنوی را به درخواست یار و مراد خویش فراهم آورد؛ آن شیخ کامل، حسام‌الدین، که پیشوای هدایت‌یافتگان و امانتدار دل‌ها و خردهاست. خدا از او و از آنان خشنود باد."
    }
  ]
}
